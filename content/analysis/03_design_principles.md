---
Title: Designprinciper
Description: Designprinciper
Template: report
---

Kmom06 - Designprinciper
==========================

Metod & urval
----------
Eftersom jag lägger många timmar om dagen på att lyssna på ljudböcker så tänkte jag att det kunde vara kul att analysera några av mina favoritförfattares webbsidor. Många av författarna jag ville välja hade väldigt tråkiga eller omoderna webbsidor, så jag försökte välja sidor där man hade tänkte till lite mer kring designen. Till min hjälp i analysarbetet hade jag InVisions guider till [designprinciper](https://www.invisionapp.com/defined/principles-of-design) och [element](https://www.invisionapp.com/defined/elements-of-design).

[Stephen King](https://stephenking.com/)
------------
Som den skräckförfattare King är så förväntade jag mig en mörk design med lite råa inslag för att matcha författarens stil. Sidans syfte är att samla information kring författarens böcker samt ge ytterligare information kring kommande verk och författaren som person.

Redan på startsidan blir det tydligt att man i denna design jobbat mycket med repetition och balans som designprinciper, både symmetrisk och asymmetrisk med sina väldefinierade rutor, tabeller och sidbars. Principen “unity” är också lätt att känna igen på den rakt igenom enhetliga designen på startsida och undersidor. Några designelement man jobbat mycket med är färg och textur, där de mörka färgerna och lite grungeaktiga texturerna skapar en känsla av mörker och råhet som jag tycker passar författarens stil och böcker väl. Den enda sidan som särskiljer sig från övriga är “The Dark Tower” där man har valt använda en egen typ av design med andra färger, stilar och typsnitt.

[Lynette Noni](https://lynettenoni.com/)
------------
Då författaren främst skriver fantasyböcker för unga vuxna så förväntade jag mig en maximalistisk design med mycket färger, vilket jag tyckte att sidan levererade. Sidans huvudsakliga syfte verkar vara att ge information kring utgivna böcker, kommande evenemang och författaren.

Här tycker jag mig se att man har jobbat mycket med designprincipen kontrast, både i färg (rosa, blått och guld) och i form (både mjuka och mer råa former). Man har också gjort sitt bästa för att ge designen en asymmetrisk balans vilket går att se i hur exempelvis bilder och text är placerade i relation till varandra. Denna princip haltar ibland, men det går att se att man har försökt. Sidan känns också enhetlig genom alla undersidor, vilket får mig att tänka att man har jobbat mot designprincipen “unity”. Designelement man har använt mycket är textur och färg, precis som på Kings webbsida.

[Adrienne Lecter](https://www.adriennelecter.com/)
------------
Även på denna sida förväntade jag mig en mörk och rå design, då författaren mest skriver postapokalyptiska zombieböcker. Syftet med sidan tycks vara som med de andra sidorna, att ge information kring böcker, författare och nyheter.

På denna webbsida tycker jag att man har jobbat med designprincipen “scale”, där texten i headern på startsidan är väldigt brutalistisk i jämförelse med resten av innehållet. I övrigt kan jag se att man har använt sig av principerna repetition (speciellt på sidor med många bilder) och i viss mån balans, då man har försökt hålla text och bilder lika breda. Sidan levererar rakt igenom en väldigt rå och mörk känsla genom främst mörka färger och grungeaktiga strukturer, vilket rimmar väl med böckerna. Den enda sidan som sticker ut är bloggsidan, där designen är ljusare och använder sig av en något annorlunda stil när det kommer till färger bland annat.

Analys - författarsidor
---------
Jag tyckte att det var roligt att alla sidor jobbade så mycket med texturer, vilket jag själv gärna tänkte försöka få in på min egen portfolio. Man har även jobbat rätt bra med balans, hierarki, enhetlighet och repetition, vilket jag tycker är de principer som är viktigast att få till för att en sida ska vara lätt att ta sig igenom som besökare. Andra principer som kontrast, skala och emphasis är något som är kul rent visuellt, men för mig är de inte lika viktiga för att göra en webbsida lätt att förstå och använda. Jag tyckte att alla författare har lyckats få till webbsidor som passar deras egen stil, vilket var kul!

Min portfolio
------
Min egen sida är hittils ganska tråkig. Jag kan själv se att jag har jobbat framför allt med enhetlighet, men också repetition (i galleri och på teknologisidan) och ett visst mått av balans (element har samma bredd och är i de flesta fall distribuerade på ett sätt som ger en visuell balans). Stilen tycker jag känns lite futuristisk/teknisk och minimalistisk, vilket jag själv tycker passar för en portfolio där innehållet ska stå i centrum.

Något jag skulle vilja förbättra efter att ha gjort min analys av författarnas sidor är att lägga in ännu bättre balans med hjälp av olika element, tydligare hierarki (framför allt när det kommer till texter/rubriker) och mer färgkontraster som gör sidan lite mer intressant för besökare.

### Förändringar jag gjort

BALANS: 
Jag fixade till balansen i min portfolio genom att flytta vissa rubriker och centrera andra där det passade med innehållet, exempelvis på sidor med många bilder som i galleriet. På startsidan flyttade jag ner rubriken "om mig" till ovanför texten, istället för ovanför bilden där den låg förut, vilket gav ett betydligt mer balanserat intryck.

SKALA: 
För att göra sidan lite mer modern (med den brutalistiska trenden som går nu) så valde jag att skala upp alla textstorlekar. Jag la även till en klass för subheadings som lyfts fram bättre i betydligt större storlek.

HIERARKI: 
Jag jobbade mer på mina olika rubrikstilar och avstånd mellan text och rubriker. Jag tycker alltid att det är svårt att sätta avstånd som fungerar på hela sidan, så på vissa sidor fick det bli lite specialregler. För att få mina mindre rubriker att stå ut mer från innehållet så gjorde jag texten i caps samt la på en letter-spacing så att de blir lättare att läsa.

FÄRG: 
Eftersom min sida i mörkt tema var väldigt tråkig och grå så valde jag att byta ut headerbilden och lägga mer färg. Betydligt roligare att titta på nu!

Denna rapport är ett individuellt arbete av Keshti Gyllinger.
